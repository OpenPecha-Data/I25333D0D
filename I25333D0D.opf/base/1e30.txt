#/ /dpal ldan bla ma dam pa rdo rje 'chang chen po ngag dbang chos kyi grags pa'i rnam thar byin rlabs kyi char rgyun dad pa'i dbyar mtsho rgyas byed ces bya ba bzhugs/ /

/ /na mo gu ru badzra dha ra wA gindra dharmma kIrta ye/ dge legs tshogs gnyis phun tshogs rin cen snod/ /bgrang yas yon tan bye ba'i bcud kyis gang / /ngag dbang thugs rje'i
chos kyi kha rgyan can/ /grags snyan g.yo ba'i bum pa bzang por 'dud/ /dge legs 'byung gnas bslab gsum sde snod tshogs gnyis byang sems rtsa ba brtan/ /zab rgyas man ngag
dbang lung gdams pa rgyud sde'i mkhyen yangs lo 'dab g.yo/ /rim gnyis lta ba snyan brgyud chos tshul dgos 'dod thugs rje'i 'bras bus brjid/ /lha mi'i skyabs mchog dpag
bsam ljon shing grags pa'i rgyal mtshan 'dzin mkhas rgyal/ /rje btsun ngag gi dbang po ngur smrig zol/ /ji lta ji snyed chos kyi rgya mtsho las/ /gnas bcas tshangs dbyangs
grags pa'i phud sgra sgrog /gangs ljongs rgya mtsho'i rgyan gyur de la 'dud/ /'gro ba'i bla ma zas gtsang shAkya'i tog /thub bstan gsal

mdzad rgya bod skyes chen tshogs/ /khyad par rgyal tshab rje btsun gong ma lnga/ /brgyud par bcas pas bdag sogs 'gro 'di skyongs/ /rgyal bas lung brnyes mtshungs med e waM
pa/ /'jigs rung ngur smrig 'dzin pa kun spangs rje/ /brgyud pa bcas pa'i dam chos bdud rtsi'i rgyun/ /stsol mdzad rtsa brgyud bla ma'i tshogs la 'dud/ /yi dam lha tshogs
bstan srung dbang po'i tshogs/ /gus pas btud nas rnam 'dren mchog dam pa'i/ /rnam thar brjod la bar chod mi 'byung zhing / /phan bde bskyed pa'i snang ba stsal du gsol/ /rgyal
ba kun 'dus rdo rje 'chang chen po'i/ /rnam thar rgyal sras rnams kyis brjod pa las/ /bdag lta'i byis blos brjod par ga la nus/ /'on kyang mos gus dran gsor cung zad
bri/ /zhes mchod brjod dam bca' sngon du btang nas/ bdag cag lha dang bcas pa'i skye rgu kun gyi skyabs mchog /bde bar gshegs pa'i gsung

rab bka' bstan bcos gangs can du 'gyur ba yod do cog gi spyi gzugs/ rgyal ba sras dang bcas pa'i thugs bskyed byams pa chen po snying rje gsum dang bcas pa thams cad kyi mnga'
bdag /rim gnyis snyan brgyud zab mo lta ba'i gnad ma lus pa'i snying po/ /byin rlabs yid bzhin gyi nor bu lon pa'i ded dpon/ bshad sgrub kyi thub bstan mtha' dag gsal
bar 'byed pa'i nyin byed/ dkyil 'khor rgya mtsho'i rigs bdag drug pa rdo rje 'chang chen po ngag dbang chos grags zhes khams gsum zhing mchog dag pa dang bcas par yongs
su grags pa'i dpal ldan bla ma de nyid ni 'og min gyi zhing gi rdo rje 'chang chen po nyid mi mjed kyi zhing 'dir/ spyir thub pa'i bstan pa mtha' dag dang / khyad par rje
btsun sa skya pa'i bstan pa'i gsal byed du nges par dge ba'i bshes gnyen chen po'i skur bstan pa yin la/ de nyid kyi rnam par thar pa rgya mtsho las bdag blos gzhal bar
nus pa chu thigs tsam mdor bsdus brjod pas/ gang du skye ba bzhes nas gzhon nur rab tu byung ste mkhas grub du ma bsten cing thos bsam gyi sgro 'dogs bcad tshul/ de don bshad
sgrub zung 'brel gyi sgo nas bstan pa rin po che ches cher gsal bar mdzad tshul/ bla ma dang yi dam lhas rjes su bzung ba'i byin rlabs yon tan khyad par can mnga' tshul/
zhing 'di'i mdzad pa rdzogs te gzugs sku chos dbyings su bsdus pa'i tshul/ bstan 'dzin gyi skyes bu bskrun pa'i sgo nas chos kyi 'phrin las rgyun mi 'chad par spel tshul
rnams su

yod pa las/ dang po ni gang du sku 'khrungs pa'i gnas gangs ljongs kyi rdo rje gdan dpal ldan sa skya nas nub byang mtshams su dpag tshad phyed dang gnyis tsam bgrod pa/ 'dar
stod bla ma'i gzims spyil dang khad nye ba sems cher zhes pa'i sa char yab gso ba rig pa sogs lugs gnyis la mkhyen yangs mtho ba drung 'tsho phun tshogs pa zhes pa dang
/ yum mkha' 'gro'i mtshan ldan phan thogs skyid ces pa gnyis kyi sras bar par rgyal zla'i lo tshes pa'i lugs kyi anggi ra zhes pa chu pho spre'u'i lo rgyal zla ba'i gza'
phur bu dang / rgyu skar rgyal 'dzom pa'i 'grub sbyor bzang po'i tshes la sku bltams te/ chung dus nas klog sogs tshegs med du mkhyen cing sngon nas legs spyad kyi spyod
pa rlabs po che la yun ring nas goms pa'i shugs kyis byis pa'i spyod pa las 'das pa dul ba'i rang bzhin can du yod par grags la/ de nas dgung lo bcu gcig skor phebs skabs
g.yas ru byang zhabs drung nas bdag po sku mched gzigs phyogs ma gcig pa'i zhabs drung bkra shis stobs rgyal drung shar la phebs dgos shar ba dang / dam pa 'di'i yab bdag
po'i bla sman du song ba'i phyogs ris kyis skor cig chos 'khor lhun por phebs dgos byung bar brten/ dam pa 'di yang sku phra ba'i dus chos 'khor lhun por lo gcig tsam
bzhugs par de'i mkhan po kun mkhyen ngag dbang grags pa zhes bshes gnyen byang chub sems dpa' des brtse ba cher mdzad cing lung bstan sogs kyang gnang bar grags la/ phyis
rang 'grel rgyugs

'bul skabs tshe dbang grub rgyal ma zhig kyang gsan 'dug /de nas spyan snga dkon cog rgya mtsho de nyid kyis byang zhabs drung du zhu ngo mdzad par brten yun ring ma 'gyangs
par gzhis steng du phebs chog pa byung 'dug cing / de mthun 'dar glang chen na sku zhang drin che ba zhig yod 'dug pa des kyang grogs ldan mdzad de thub bstan yangs pa
can gyi chos grwa chen por phebs te/ yongs kyi dge ba'i bshes gnyen chen po spyan snga 'dren mchog dkon cog rgya mtsho'i drung du tshigs snga ma dge tshul du bsgrub par gnang
bas nga'i bla ma'i mtshan 'dogs gsungs/ lo nas spyan snga ngag dbang chos grags zhes dgung lo dgu bcu go lnga bzhes pa'i skyes chen dam pa de'i mtshan sgra ji bzhin
ngag dbang chos grags zhes 'dogs pa gnang zhing thugs kyi sras su mdzad nas spyan snga rje de sku nas bgres pa dang spyan spyabs mi bde ba'i rnam par yod pas bar lam sogs
su mjal kyang pha ga de 'dar pa 'tsho byed kyi bu yin nam gsungs mnyes mnyes gnang ba dang yang yang sku gzhogs su 'bod pa gnang / bshos mchod 'phro/ phye mar gong bu sogs
gnang nas de lhag ma lus par zo gsungs/ phyis dgos 'dod 'byung ba'i rten 'brel sgrig par mdzad pa/ spyan snga rje de nyid la kye rdo rje man ngag lugs kyi dkyil 'khor
du dbang bskur ba sogs chos kha yar gsan cing / rting sor nas kyang spyan snga rje'i sku brnyan phyag nas ma zhig 'bral med gnang ba sogs thog mar rab tu byung ba dang /
dkyil 'khor chen por gsang ming 'dogs pa gnang ba dang / 'phrin las mkha'

khyab 'byung ba'i rten 'brel gyi sgo du ma sgrig par mdzad pas na spyan snga rje 'di yang bka' drin che ba'i mgon gcig tu snang lags so/ /de'i skabs shig ngor e waM chos ldan
rdo rje theg pa'i pho brang chen po nas yongs kyi bshes gnyen dam pa grub chen dkon cog dpal ldan spyan snga rje de nyid la snga sor mdo mkhar du chos kha yar gsan pa'i
'phros gsan pa sogs la thub bstan yangs pa can gyi chos grwa chen por phebs nas gong du chos gsan pa dang / de mthun thub bstan tshogs chen slob dpon rje dbang phyug dpal
bzang sogs dang bcas par thugs rje chen po skyer sgang lugs kyi rigs gtad dmar 'khrid tshems bu lugs/ de'i 'khrid yig mkhyen rab chos rje'i mdzad pa'i lung / 'jam dbyangs
dmar ser/ dzam bha la ser po'i rjes gnang rnams gnang ba yang dam pa de nyid kyis gsan gsungs la/ sku na phra ba'i skabs nas bzung thugs rab che ba dang dul ba'i yang
rtser grags 'dug cing / rje dbang phyug dpal bzang de nyid la bslab sbyong dogs dpyod zhu sa'i mthil gnang ste/ phar tshad/ dbu sdom/ 'dul mdzod/ bshes spring / spyod 'jug
sogs kyis gtsos pa'i gzhung lugs mtha' dag la thos pa rgya mtsho'i mthar son pa gnang la/ de yang gzhan gyi lo dang zla ba'i blo skyed las dam pa de nyid kyi chos thog
re re'ang skyed che ba sngon gyi sbyangs shugs kyi yod par grags 'dug /dgung lo bco brgyad kyi steng du bod kyi rdo rje gdan dpal ldan sa skyar 'jam mgon gnyis pa sa skya
paNDi ta'i gsung / rigs gter rang

'grel rgyugs 'bul dang / de'i phyi lo rab 'byams grwa skor gdan sa chen po dang / rim gyis ngam ring dga' ldan byams pa'i pho brang sogs su bstan pa'i rnam gzhag tha mal gyi
blo'i spyod yul las 'das pa'i rgya cher gnang ba la brten mkhas mchog snyan pa'i ba dan srid pa gsum na g.yo ba'i 'go de nas tshugs pa byung 'dug go /de dag gi skabs chos
mtshams sogs la gsung ngag chos kyi 'byung sa'i gnas mchog mang mkhar ri bo'i mgul pa slob bshad nor bu gling gi dben gnas su mkhas mang rgya mtsho'i ded dpon yongs 'dzin
klu sgrub rje'i zhabs pad bstan te/ gsung ngag rin po che slob bshad du grags pa'i sngon 'gro snang ba gsum gyi 'khrid nas bzung thugs bskyed chen mo/ slob ma rjes 'dzin
dang bcas pa'i rgyu dbang smin byed rdul tshon gyi dkyil 'khor chen por dbang stegs aShta'i bzlas lung gi phyag len rgyas pa dang bcas te dbang bskur ba/ dngos gzhi rgyud
gsum gyi dmigs 'khrid smin rgyas sgyu lus rmi lam bar do'i dmigs chung thun re dang bcas pa/ de dag gi skabs su dngos gzhi tshugs mtshams nas bla ma'i byin rlabs tshar
gsum khug pa/ 'khor 'das dbyer med kyi 'khrid kyi skabs tsam la bdag med lha mo bco lnga'i smin byed kyi dbang dang byin rlabs/ rmi lam bka' rgya ma sogs sngon 'gro chos
kyi byung tshul rgyas pa nas bzung / dam tshig gi bshad pa/ phyi nang gi bskyed rim gyi bshad pa/ lus dkyil gyi dbang / lam zab phyi nang gnyis/ rnal 'byor dbang phyug
birWa pa'i byin rlabs thun mong dang thun mong ma yin pa

gnyis/ brda don gsal ba'i byin rlabs/ 'khrid yig gi lung / brda chig brgyud/ sgrub pa lung sbyin/ rdo rje'i tshig rkang gi gzhung bshad shin tu smin pa/ lam zab bla ma rin
'byung / gsang bcu'i rgyas btab/ mgon rkyang gi rjes gnang tshun cha lag yongs su rdzogs pa dang / bla ma brgyud pa'i rnam thar so so'i lung / bla ma rgya bod kyi lo rgyus
ngo mtshar snang ba'i lung / mngon rtogs lus dkyil/ dbang chu bya bral ma'i lung sogs/ gsung ngag la dgos pa'i chos tshan thams cad gsan cing / gshed dmar lha lnga'i dbang
/ shin tu spros med kyi 'khrid/ dmag zor rgyal mo'i rjes gnang / tshe dbang lha dgu ma grub rgyal lugs/ gzhan dbang rjes gnang gi rigs kha shas/ lung gi rigs kha shas/
yang dpal kye rdo rje'i rgyud gsum gyi bshad bka' yang smin rgyas su gsan te/ mdor na dpal ldan sa skya pa'i yab chos rgyud gsum man ngag dang bcas pa zhes/ sa brdzus phal
cher gyi spyod yul du ma gyur pa de dam pa de'i nyams bzhes su gyur pas/ klu sgrub rje de yang bka' drin che ba'i bla ma gcig tu mdzad do/ /de'i skabs su dam pa de nyid
kyi mnal lam la bsam 'grub dgon gsar gyi thad 'di la nyi ma shin tu dro ba zhig shar ba byung 'dug pa ni phyis 'dren mchog dam pa des bsam 'grub dgon gsar 'di zhing nam
brje'i lo grangs so drug gi bar zhal 'dzin mdzad mu nas gsung ngag sogs spyi sger gyi bstan pa 'phel rgyas su 'byung ba'i ltas su mngon no/ /gzhan yang de'i skabs

su mnal lam bzang po phyis mdzad 'phrin dang don 'byor pa byung tshul sogs ni 'og ngo mtshar ba'i ltas kyi skabs su 'chad do/ /kun ldan zhes pa lcags pho byi lo dgung lo nyer
dgu'i steng du phebs mtshams/ dgun chos steng du bka' brgyud yongs kyi gtsug rgyan thub pa'i bstan pa dang / gzhung lugs mtha' dag dang / gzhan yang mkhyen yangs dpag
med rgyas pa rgyal dbang karma pa zhwa dmar thams cad mkhyen pa sprul sku gar gyi dbang phyug de nyid ngam ring chos sde chen por bstan pa'i rnam gzhag la 'khor mkhas grub
du ma'i tshogs dang / sde dpon rigs yang bran gyi tshogs mang pos bskor te chibs kyi kha lo bsgyur ba'i sgo dod pa dang / mdog dkar gung de ngam ring chos sde chen po'i
las chen dgos pa'i grwa tshang zhig yin pas bgres thog sku yon che ba 'ga' yod kyang sprul pa'i sku de mkhyen pa'i sgra dbyangs mtho bar brten sku yon che nges pa zhig gzhung
bsgyur mkhan la mi dgos kha med kyi byang chos rgyal mchod yon bka' bgros te/ dam pa 'di nyid sku nas gzhon kyang las chen slob dpon du bsko gzhag gnang zhing sprul
pa'i sku de nyid kyis slar chos sde chen por gtan tshigs rab dbye ma lta bu la'ang / rgya bod chos bon so so'i bshad tshul mi 'dra ba bcu gcig rang gnang ba sogs gzhung
lugs mtha' yas pa la bshad tshul sbyor bkod bsam las 'das pa gnang ba la/ dam pa 'di nyid kyis gang la gang dgos thams cad thogs med du byung 'dug cing / lo de nyid la 'dul
ba'i spyi don

chen mo 'di'i pham pa'i skabs yan chad kyi gsung rtsom yang gnang 'dug go /sprul pa'i sku de nyid phyis la stod lho phyogs su chu dbar sgrub sde gsar 'dzugs sogs la phebs skabs
bstan pa'i sku chags kyi zhing khams 'phral du brjes pa ma gtogs/ dam pa 'di'i phyi nang gsang ba'i sku'i yon tan gyi snyan pa gsan cing dgongs par bzhugs pa la brten
gsang ba'i bla mar bzhes pa'i sgo dod nges su byung 'dug ces kyang thos so/ /dkar khung slob dpon du phebs pa'i phyi lo 'phar ba zhes pa lcags mo glang lo thub bstan khra
mo'i slob dpon rje 'bum phrag lnga pa'i gdan khrir 'khod de blo gsal bung ba'i tshogs la legs bshad lung rigs kyi sbrang rtsi ci yang zhig stsol ba mdzad cing / thub bstan
slob dpon gnang ba'i gong gi lo kha shas kyi skabs dang / snga phyi la sa skya pa'i snyan brgyud sngags gra 'dar grang mo cher grub pa yongs kyi gtsug rgyan mthu stobs
dbang phyug bsod nams chos 'phel gyi zhabs pad bsten te/ rdo rje gur gyi mgon po gri gug lha lnga thun mong dang thun mong ma yin pa'i lha brgyad ma/ lha bcu gnyis ma/
bcu bdun ma rnams kyi dbang dang / lcam dral lha gsum/ lha brgyad thun mong dang thun mong ma yin pa gnyis/ lha bcu gnyis ma/ zangs gri skor gsum/ dur khrod bdag po stag
zhon lcam dral/ dud sol lha mo gtso 'khor dgu/ pu tra lcam sring gi rjes gnang / khro bcu'i rjes gnang rnams dang / rdo rje brag rdzong ma'i phyi nang gsang gsum gyi 'khrid/
lha brgyad kyi nang 'khrid dang / gsang 'khrid/ thun mong

ma yin pa'i lcam dral lha dgu'i rjes gnang dang bcas pa sogs dbang 'khrid rjes gnang gi tshogs mtha' yas pa dang / lung gi skor la mgon pod me 'bar ma/ snyan brgyud glegs bam/
kha skong glegs bam/ gyi ljangs dang / dud sol ma'i glegs bam sogs lung gi tshogs mtha' yas pa dang / dpal mgon zhal bzhi pa'i bsnyen dus kyi rjes gnang / sgrub dus kyi
rjes gnang thun mong dang thun mong ma yin pa gnyis/ shin tu bka' gnyan pa'i zhal gyi gsang 'khrid rjes gnang dang bcas pa dang / shog ril nyer gcig gi lung sogs mang
po dang / rdo rje 'jigs byed lha bcu gsum gyi dkyil 'khor du dbang bskur ba/ ro langs brgyad skor gyi dbang / rwa 'khrid mkha' 'gro snyan brgyud kyi 'khrid/ rwa pod kyi lung
/ las gshin lha bcu gsum gyi rjes gnang / dpa' bo gcig pa dang / dmar po khrag mdog gi rjes gnang / de dag so so'i brgyud 'debs sgrub thabs dkyil chog /gtor bzlog gi
lhan thabs/ skong gso so so'i lung dang bcas pa/ rdo rje phag mo lha so bdun gyi dbang / mkha' spyod skor gsum gyi byin rlabs/ nA ro mkha' spyod kyi bskyed rdzogs kyi 'khrid/
'pho ba gnyis/ bsam mi khyab thun mong ma yin pa dang bcas pa/ 'chi med lcags sdong ma'i dbang la sogs pa chos bka' mtha' yas pa zhig gsan cing / de ltar gsan pa'i rdo
rje brag rdzong ma'i 'khrid/ lha brgyad kyi gsang 'khrid/ nA ro mkha' spyod kyi 'khrid rnams la sngags 'chang bsod nams chos 'phel de nyid kyi gsung

la zin bris gnang ba'i yig cha yang dag pa'i rgyun mang du yod cing / khyad par rdo rje 'jigs byed kyi bla ma'i rnal 'byor gyi skabs bla ma de nyid la 'jam dpal dngos kyi 'du
shes byung ba nas/ gsung rab gang la yang blo gros spobs pa gzhan dang mi 'dra ba zhig byung gsung 'dug pa'ang thos la/ sngags 'chang de nyid bka' drin che ba'i bla ma
mchog tu mdzad do/ /dgung lo sum cu pa'i steng slob dpon du phebs lo thub bstan mkhan chen lung rigs smra ba'i dbang phyug bstan pa'i dpal yon bzang po can de'i drung du
gsung ngag lam 'bras mkhan chen rang gis spyan snga rje la ji ltar gsan pa bzhin mgon rkyang gi rjes gnang tshun dpal ldan ngor pa'i phyag len sgra ji bzhin gsan cing /
de skabs zin bris gnang ba'i sngon 'gro chos kyi byung khung sogs kyi rnam gzhag /dam tshig gi bshad pa/ rdo rje tshig rkang gi rnam bshad sogs yig cha yang dag pa du ma
yang gnang la/ bsnyen par rdzogs sa yang mkhan chen 'di ga yin pa dang / snga phyir bka' drin che bas 'dren pa mchog cig 'di la mdzad do/ /de'i skabs rnams su rdo rje slob
dpon gyi las su rung ba'i gzhi bsnyen/ kun rig sogs grangs dang mtshan ma'i gsung bsnyen so so yang skabs dang skabs su yang gnang zhing / de nas 'dar rnam rgyal stag rtser
zhal ngo rnams kyi dbu blar bzhes te/ dad gus zhabs tog phul phyin sbyin bdag mthil mdzad/ sde pa so sor rgyal po'i zhud kha byung ba la'ang dam pa 'di'i ljags mchil

spyan dmigs/ bgegs skrod sogs mdzad pas phan pa mchog tu gyur/ khyad par sde pa 'dul lags dang / chos lags ngag dbang lags gnyis ni mi phyed pa'i dad ldan chen por gyur/ phyis
nas kyang chibs dre'u gar phebs kyi phyag g.yog sogs zhabs tog thams cad sde pa 'dar nas tsho rang gis sbyin bdag gi gtso bor mdzad pa zhig 'dug /zil gnon zhes pa me
pho rta lo dgung lo so lnga pa la bsam 'grub dgon gsar du skyes chen dam pa brgyud 'dzin rin po che blo gros rgyal mtshan gyi gdan khrir zhabs sen 'khod par mdzad de/ de
nas bzung dgung lo bdun cu bar phebs pa'i zhing nam brje'i bar de'i zhal bdag mdzad/ sgrub mchod rnying pa kha gso/ gsar pa 'dzugs pa sogs du ma dang / lam 'bras thog ma
phur bu zhes pas pho sprel lo dgung lo so bdun par 'di nyid du gsungs pa nas bzung tshar bzhi dgon gsar 'dir gnang zhing / bshad sgrub kyi 'phrin las skyong ba'i snga thog
gi bzhugs sa'i mthil yang 'dir mdzad/ rje btsun rin po che'i sku byin rlabs can bzhugs pa'i lam 'bras lha khang 'di yang phyis zhal bkod mdzad pa sogs dgon pa 'di la shin
tu bka' drin che ba yin no/ /de'i skabs snga thog g.yas ru byang nas zhang po'i drung chos kyi rgyal po de mkhyen pa'i spyan ras gsal zhing / bstan pa la gces spras zhabs
'degs spyi dang mi 'dra ba'i mdzad pa byung 'dug pa'i spyir dge ba'i bshes gnyen mtha' dag la thugs mthong che ba dang / bzhugs gral gyi rim pa yang rgyun du chos kyi
dogs dpyod gsung gleng

bstan pa rin po che 'phel rgyas su 'gyur nges kyang yong gin yong 'dug pa'i skabs su/ dam pa 'di nyid kyis bzhugs gral so sor chos tshul mtha' yas pa la lung rigs gyi bgro
gleng dal brel snyoms la 'jebs chags mtha' chod/ mkhas pa thams cad yid 'phrog pa 'ba' zhig byung ba la brten/ de skabs kyi rab tu byung ba bla ma slob dpon bka' rab 'byams
smra ba dang / khyim pa paNDi ta'i tshogs thams cad ha las te mgrin gcig tu bshad pa dang / rigs lung gi rnam dpyod zer ba de rin po che ngag dbang pa'i de 'dra la zer
ba yin zhes kun gyis gleng ba byung 'dug cing / phyis nas dge bshes/ drung 'khor bgres thog bdag cag dang phrad pa rnams kyang de ka bzhin gleng mo byed kyin 'dug la/ byang
chos rgyal des shin tu thugs mthong che ba'i slar ti shrir bzhes rtsis kyi de skabs byang pa rang gi ti shri dbu bla so sor rnam 'dren dam pa 'di la chos bka' rgya gang
che zhus gsungs bskul ma gnang ba la brten/ dam pa 'dis kyang bstan 'dzin ngag dbang nyi zla bzang po la chos bka' kha yar dang / jo nang thams cad mkhyen pa rje btsun
kun dga' snying po la ne gu'i dmigs rim dang / dbu ma'i lta 'khrid gsan/ mkhan byams pa bzang po la rta mgrin yang gsang gi dbang gsan/ mus chen 'khor lo sdom pa sangs rgyas
rgyal mtshan gyi drung du kye rdo rje bka' bab bzhi'i dbang / 'khor lo sdom pa lo nag dril gsum gyi dbang 'khrid rgyab chos kyi lung / bde mchog dkar po'i 'khrid dang
bcas pa gsan

cing / bde mchog nag po pa dang / dkar 'khrid kyi zin bris gnang ba'i yig cha yang dag pa'i rgyun yang yod lags/ grub ris mkhas grub 'gyur med bde chen gyi zhabs drung du dpal
dus kyi 'khor lo'i bdag po chen po'i dbang yongs su rdzogs par gsan 'dug /mdor na byang chos kyi rgyal po de nyid thugs gting nas mos pa'i stobs kyi phyis chos rgyal
de nyid bsnyung gzhi dam pos bcings skabs rkyen sel gyi chos bka' gsan par bzhed nas spyan 'dren bka' tham yang yang byung 'dug par dam pa de nyid kyis spyir chos kyi rgyal
po khyed bka' drin can yin pas phyag phyi sgrub dgos rgyur 'dug na'ang / mtshams 'di dang thug pa'i 'grub pa zhig kyang ma byung / phyag phyi de yang sku khrus 'bul ba
sogs mchod gnas kyi tshul sgrub pa ma gtogs/ rkyen sel gyi dbang 'bul ba sogs kyi bla ma bdag lta bus yong ba'i rigs min zhes zhu ba gnang 'dug /de ni skabs de rang thugs
chung ba'i dman sa mdzad pa lta bu la chos rgyal de nyid bsnyung gzhi de'i mu nas ma bzhugs 'dug pas ma 'ongs pa mkhyen pa kho nar 'dug go /de'i gong dgon gsar du bzhugs
pa'i skabs shig /shar pa shes rab 'byung gnas/ rdo rje 'od zer/ ye shes chen po/ ye shes rgyal mtshan sogs sa skya pa'i bstan 'dzin gyi skyes chen rim pa byon pa'i dbon
rigs yongs rdzogs bstan pa'i mnga' bdag e waM chos ldan rdo rje'i khri la zhabs sen 'khod pa'i mkhyen rab dang / rnam dpyod spobs pa 'phrin las kyi 'od dkar srid pa gsum
na g.yo ba bdag chen kun dga' bkra shis

dpon slob rnams mang mkhar chab la phebs par dgon gsar du spyan 'dren zhu bar gnang / gsol tshigs sogs kyi zhabs tog phul phyin par gnang / tshe dbang grub rgyal ma/ dzam ser
nag chos 'brel du zhu bar mdzad/ phyis e waM du bka' chos zhu ba'i snyan zhus 'bul ba gnang 'dug kyang / phebs grabs grub pa'i lan gnyis la 'dar nas sde pa tshor gdon
gyi zhud kha thu mo byung ba'i sgor bskyil zhus pa'i phebs ni ma thub 'dug /dpon slob thugs yid gcig tu 'dres pa'i phyis khrom dbang gi brgyud rim la yang 'jam dbyangs kun
dga' bkra shis kyi mtshan nges par 'jug pa gnang zhing / bdag chen de 'dra'i mkhyen rab dang rnam dpyod gsung dad gus shin tu che bar mdzad do/ /mdor na de dag gi skabs
snga phyir mdo sngags kyi gsan pa dang / mkhas grub bsten pa gtso bor gyur pa'i thos bsam gyi sgro 'dogs dpyod tshul sngon gyi bla ma gong ma 'gran bral rnams kyis mdzad
pa ji lta ba bzhin gnang 'dug go /gnyis pa de don bshad sgrub zung 'brel gyi sgo nas bstan pa rin po che ches cher gsal bar mdzad tshul ni/ 'dis sngon yang thos bsam dang
gzhan don zung 'brel du mdzad mod/ gzhan don gtso bor mdzad tshul ni/ dgung lo so dgur phebs pa thun mong zhes pa lcags pho khyi lo dbyar chos thog byang nas chos rgyal
chen pos mi sna bsko 'ja' rgyas pa dang bcas sde snod lung rigs kyi sgra dbyangs nyin mtshan khor yug tu sgrog pa'i thub bstan yangs pa can gyi chos grwa chen po rgyal ba
mus rab 'byams pa thugs rje dpal

bzang po'i gdan khrir bsko gzhag mdzad de/ de nas bzung lo drug gi ring gdan khri de steng nas blo gsal 'dus pa'i tshogs la sde snod kyi 'chad nyan rgyun mi chad pa sgrog pa
gnang zhing / de skabs kyi slob dpon sde snod gsung rab kun la mi 'jigs pa'i spobs pa brnyes pa 'jam dbyangs chos bzang du grags pa de yin te/ mkhan slob gnyis ka thugs
mthun la sku yon mkhyen rab gzhal du med pa'i stobs kyis thub bstan yangs pa can phyis byung la skabs de rang grwa tshogs che la thugs gnyer 'phel ba byung zhes grag go
/mkhan po mdzad ring gi ngang nas skabs su byang lha rtser thub bstan yangs pa can gyi mkhan slob tshogs chen dang bcas chos dbar 'degs pa gnang ste/ tshogs la skabs su bab
pa'i chos thog gi rim pa rnams kyang blo gsal 'dus pa'i tshogs dga' mgu yi rang ba kho na'i 'chad nyan dang / rtser chos rgyal chen po'i bzhugs gral sogs la'ang / chos
sde grwa tshang mi gcig pa du ma/ bla ma slob dpon du ma dang / yangs pa can pa rang dang / mnyan yod bya gshongs/ grwa tshang chen mo/ chos 'khor lhun po/ /ya ga chos sdings
sogs kyi drung rab 'byams/ dka' bcu ba sogs du ma dang / 'dar nas sde pa dgra 'dul lags/ smon 'gro dpon drung sogs khyim pa paNDi ta du ma 'dus pa'i bzhugs gral lan
grangs du mar yang gsung rab mdo sngags mtha' dag la 'phel gtam dogs dpyod mang dag cig byung bar yang thams cad kyis 'dren mchog 'di'i mkhyen rab 'chad tshul/ 'phral gyi
mdzad spyod sogs thams cad ha las pa kho na

byung ba dang / du ba las ni me yod dang / /chu skyar las ni chu shes ltar/ /byang chub sems dpa' rnams kyi ni/ /rigs ni mtshan ma dag las shes/ /zhes gsungs pa ltar gyi nang
gi yon tan mtha' dag rtogs te/ chos sde grub mtha'i zhal 'dzin mi gcig pa'i de skabs kyi grwa rigs dge bshes thams cad rin po che ngag dbang pa skyes bu tshad ma yin zhes
zhal mthun par sgrog cing / dge bshes de dag phyis bla mar 'phar ba kun kyang gsang sngags phyogs kyi thugs dang / skyabs gnas kyi mthar thug 'dren mchog 'di kho na la
zhu ste 'di'i zhal slob tu ma gyur pa med pa lta bu yin 'dug /de'i skabs shig 'dzad chos sgor mus chen bsod nams lhun grub zhabs drung du 'khor lo bde mchog gi chos skor
kha shas kyang gsan 'dug la/ thog mar slob dpon mdzad skabs nas bzung mkhan thog gi skabs dang / phyis nas kun spangs mdzad skabs thams cad du sde snod rgyud sde'i gsung
rab mtha' dag blo gsal rnams la dngos su sgra dbyangs rgyun mi 'chad par sgrog par ma zad/ slad kyi blo gsal ma 'ongs pa rnams kyi thos bsam gyi rten gzhi dang / bstan
pa rin po che'i zhabs 'degs la dgongs pa'i bskul ba so so'i don snga phyir mdzad pa la/ tshad ma rig gter gyi blo rigs skabs la dgongs pa'i rnam bshad ngo mtshar ba shog
grangs nyis brgya lhag tsam yod pa/ phar phyin gyi spyi don kun mkhyen chen po'i dgongs pa gsal ba/ chos 'khor gyi bshad pa lung gi sgron me/ dbu ma 'jug pa'i spyi don theg
mchog gnad

kyi gsal byed/ sdom gsum rab dbye'i TIkka legs bshad zla ba'i myu gu/ de'i sa lam gyi skabs las 'phros pa'i 'bras bu'i dogs dpyod/ de'i kha skong gi TIkka/ 'dul ba'i spyi don
chen mo thub bstan rgyas pa'i nyin byed/ de'i dus tshigs kyi rnam bshad/ de'i dbu phyogs kyi legs bshad/ mngon pa mdzod kyi spyi don ji snyed shes bya'i gsal byed/ rgyud
bla ma'i TIkka/ bzang po spyod pa'i TIkka/ dbu ma bshes spring gi rnam bshad klu sgrub dgongs rgyan/ dbu ma thal rang gi bshan 'byed/ de'i rtags chen lnga'i legs bshad/
mkhas pa 'jug sgo'i dgongs pa spyi'i ngag gis ston pa legs bshad nor bu'i 'phreng mdzes/ 'bel gtam las 'phros pa'i brgal lan yid kyi mun sel/ gzhung chen drug gi yan lag
nges don gtam gyi bdud rtsi/ brgyad stong pa dang / mdo sdud pa gnyis mngon rtogs rgyan gyi lung khungs su sbyar ba'i bshad pa/ snyan ngag gi don rgyan las 'phros pa'i
dri ba rang lan dang bcas pa/ bsngo ba'i rnam gzhag rgyas 'bring bsdus gsum la sogs pa mdo dang rigs gnas phyogs kyi gsung rab dpag med dang / rje thugs rje dpal bzang gi
rnam thar/ mkhan chen dbang phyug dpal bzang gi rnam thar/ brtag gnyis kyi TIkka/ yon tan rgya mtsho'i TIkka/ kye rdo rje'i dkyil chog gi dri ba rang lan dang bcas pa/ bde
mchog chos skor gyi dri ba rang lan dang bcas pa/ rdo rje 'jigs byed kyi bskyed rim gyi bshad pa bdud rtsi bum bzang dang / de'i dbang gi dka' gnas dogs dpyod dri ba rang
lan dang bcas pa/ gsang 'dus chos kyi byung tshul nyams len dang bcas pa/ gsung

ngag lam 'bras phyogs la snang gsum rgyud gsum gyi 'khrid yig /rdo rje'i tshig 'grel gnyag ma'i dgongs gsal/ phyi dkyil nang dkyil gyi bshad pa'i zin bris/ slob bshad rtsod
spong 'jigs bral seng ge'i nga ro/ lam 'bras 'chad pa po la zhu 'phrin snying gi bdud rtsi rang lan dang bcas pa sogs dang / gzhan yang byin rlabs zin bris kyi skor mtha'
yas pa dang / nag po chen po'i chos skor gyi khog phub snyan brgyud mdzes rgyan/ dbang chog rim pa lnga/ rje btsun chen po'i bstod pa/ sa paNDi ta'i bstod pa/ brgyud 'dzin
rin po che'i rnam thar bstod pa/ grub mchog bsod nams chos 'phel gyi bstod pa/ 'jam dbyangs bsod nams lhun grub kyi bstod pa sogs bla ma'i bstod tshogs du ma dang / gtsug
tor rnam rgyal gyi bstod pa tshan pa gsum sogs yi dam lha'i bstod tshogs du ma dang gur mgon gyi dbang / gtsug tor gdugs dkar gyi dbang sogs dbang chog du ma/ gangs
can gyi che dgu mtha' dag la zhu 'phrin du phul ba skal pa bzang po'i nyin byed sogs zhu 'phrin gyi ris du ma/ sa lugs/ shangs lugs kyi 'khrid/ rjes gnang / byin rlabs/ yi
dam chos skyong nor lha so sor yig cha mtha' yas pa sogs gsung 'bum gyi rigs po tir longs pa bcu phrag tsam bzhugs pa de thams cad kyang mkhas pa thugs gzu bor gnas pa
sus gzigs kyang mos gus dngas 'dren yid smon kho na'i gnas su gyur pa 'ba' zhig snang ste/ de dag gi sgo nas kyang bstan pa rin po che ches cher gsal bar mdzad pa

yin no/ /yang kun dga' zhes pa shing pho stag lo dpal ri bo cher/ grub ris mkhas btsun bzang po'i khyu mchog dpal/ 'gyur med bde ba chen po'i zhabs drung du phebs te/ dpal
ldan shangs pa bka' brgyud kyi zab chos rtsa ba ne gu chos drug /sdong po phyag rgya chen po/ yal ga lam khyer rnam gsum/ me tog mkha' spyod dkar dmar sogs 'khrid byin rlabs
kyi bka' so so/ /rgyab chos lung gi skor/ chos skyong mgon po'i skor dang bcas pa/ mgon dkar yid bzhin nor bu'i rjes gnang tshun gsan/ rje'i sku gzhogs nas phebs skabs
rje rang gi phyag 'phreng mchod 'phro zhig dam pa de nyid la gnang / zab lam ne gu'i chos skor 'di brgyud 'dzin blo gros rgyal mtshan nas brgyud pa yang yin/ chos 'di'i
bdag po khyed yin/ chos 'di dang brgyud 'dzin rin po che'i dgon pa bsam 'grub dgon gsar gnyis la thugs cag thon pa mdzod/ slar yang chos zab po 'dra rgan po nged la yong
ba yod gsung / dpe med kyi thugs mthong dpon slob gnyis thad nas 'bral mi phod pa lta bu byung 'dug cing / 'di 'dren pa mchog cig tu mdzad/ dgung lo zhe bzhi pa srin po
zhes pa shing mo yos lo'i ston ka thub bstan mkhan thog 'jog pa gnang ste/ kun spangs sngags kyi bshad sgrub gtso bor gnang bar bzhed de/ thog mar kha'u brag rdzong gi bya
'dabs rje btsun brtse ba chen po 'khrungs sa'i gnas mchog phru ma gzims spyil du zla ba bdun gyi ring 'khor lo bde mchog gi gsung bsnyen gnang / de'i skabs shig dpal sa
skya'i bzhi thog

bla brang nas khams gsum chos kyi rgyal po srid gsum 'gro ba'i bla ma 'jam mgon grub pa'i khyu mchog bsod nams dbang po sku mched bzhugs pa la mjal kha mdzad/ sku mched gnyis
ka thugs shin tu mnyes pa yod 'dug pas/ gcen 'jam dbyangs dbang po'i drung du dam pa 'di nyid kyis dag ljon spyi gsum gyi lung dka' 'grel du zhu ba gnang 'dug cing / de
dus dbus nas rmor pa dbon chen gyis gsol ba btab ngor/ 'jam dbyangs dbang po de nyid kyi bdag kha shas la mgon pod me 'bar ma'i ljags lung gnang ba'i skabs yin pas chos
thun 'phyis tsam byung ba zhig la/ 'jam dbyangs dbang po de nyid kyi gsung las/ da rang nas thub bstan mkhan chen byon nas de la 'gor ba yin/ 'di 'dra'i dge bshes phru mar
bzhugs rgyu yin pa 'dug /gser thig po sgo 'gag la 'grim pa'i skabs yin pa 'dug ste gsungs/ thub bstan lha chen gyi 'chad nyan a gnang dgongs pa yod 'dug cing / yang bdag
la nga rang mgon po la zhib po yod pa'i khungs yin te/ khong cha chad kyi zhib par 'dug /rje drung rang mgon po'i chos skor ngas ma thub na zhu ba'i 'os thub bstan mkhan
chen 'di rang yin pa 'dug gsung pa phyis lung bstan du'ang 'dug /rmor pa dpon chen de sngags kyi thos bsam phul phyin chos thob don gnyer gyi skabs yin 'dug pa dang /
'jam mgon de nyid kyi bkas bskul ba la brten/ dam pa 'di nyid la zhal gyi chos skor kha re gsan pa yod/ bdag la ni de skabs nas su

mjal 'dod dad gus shin tu che ba yod kyang / mdo phyogs kyi dpe cha byed skabs su song ba'i ma nus pa'i slab col du song dogs 'jal ba rang ni ma byung / de nas phru ma dang
/ mang mkhar bsam 'grub dgon gsar/ rtsa brgyang nas sman pa'i rgyal po tshos zhabs tog mthun 'gyur yang gnang ba'i bla brang rdzong rnams su zla ba drug bdun dang lo mtshams
su ma gnang ba'i skabs rnams su/ res yi dam lha'i bsnyen pa mang po dang / res 'ga' kye rdo rje dang / rdo rje 'jigs byed kyi dkyil 'khor zhal phye ste cho ga brgya
tshar gsog pa gnang ba dang / res thugs dam 'chag med kyi rim pa rnams snga gong gnang nas/ nyin gyi cha la rtsa rgyud brtag gnyis brgya tshar gsog pa zhal 'don dang / sdud
pa tshigs su bcad pa brgya tshar gyi zhal 'don/ byams chos sde lnga brgya tshar gyi zhal 'don sogs gsog pa gnang ba dang / res ne gu chos drug gi sgom dang / 'khor 'das
dbyer med kyi lta ba la gnad du bsnun pa sogs gnang gsungs la/ skabs shig bu le ri khrod byang nas phul te/ der zla ba bdun sku mtshams gnang / sngon gyi rgyal ba gong
ma'i gnas 'di lta bu gsungs/ mnyes pa chen po gnang / gnas bstod zhig kyang gnang 'dug /yang de dag gi skabs dang skabs su skyes bu dam pa bsten pa dang / gsang sngags kyi
'chad nyan mang po gnang ste/ dmar ser can zhes pa me mo sbrul gyi lo dgung lo zhe drug pa la bsam 'grub dgon gsar du/ rje dbon bstan pa'i rgyal mtshan/ da lta'i bya gshong

mkhan po mang thos grags pa rnam rgyal/ bzang ldan mkhan po rin po che lha dbang pa/ 'phags sde mkhan po ngag dbang chos bzang po sogs bla ma rang bcu phrag tsam gyis gtsos
pa'i tshogs pa bdun cu skor la gsung ngag lam 'bras cha lag yongs rdzogs smin rgyas su gnang / slar yang dgon gsar du gsung ngag lam 'bras tshar gsum dang / bla brang rdzong
du phyis kyi bzhugs sa'i mthil yang mdzad/ thub bstan slob dpon byang chub 'od zer dang / nyi shar ba dge ba'i bshes gnyen rgya mtsho ba sogs so so'i zhu ngor gsung
ngag lam 'bras tshar gsum dang / rab byung bsnyen rdzogs mang po gnang zhing / lcags mo bya lo dgung lo lnga bcu par phebs pa'i skabs shig rtse gdong gdung brgyud zhabs drung
rnams kha'u snyan brgyud kyi zab chos rnams gsan par bzhed nas bla ma kha shas gsung brtag gnang bar dam pa 'di nyid chug ste/ bdag chen khri rin po che'i bka' tham
dang bcas/ thog mar pho nya'i rgyu 'grul gyi dus skabs gza' tshes sogs bsgrigs par gnang / slar chibs dre'u phyag g.yog phebs bsu dang bcas te/ dpal rtse gdong phyogs las
rnam rgyal dga' ba'i tshal de nyid du gdan 'dren par mdzad/ zhal mjal dang bstun dam pa 'di'i sku'i gzi 'od/ gsung gi mkhyen yangs/ thugs kyi ting 'dzin/ byin rlabs mdzad
pa/ 'phrin las thams cad chos nas ji ltar 'byung ba bzhin tshang ba'i rje btsun rin po che'i mgur las/ khong mkhyen rgya can la man ngag med/ /man ngag can la mkhyen rgya
med/ /gnyis ga tshang la sgrub tshugs med/ /

gsum po tshang la thugs rje med/ /bzhi po tshang la brtson 'grus med/ /lnga ldan gyi bla ma 'tshol 'tshol nas/ /lam sgrub pa la lo 'ga' 'gyang ste thal/ /zhes gsungs pa ltar
gyi/ lnga ldan gyi bla mar dgongs te/ gdung brgyud sku mched du ma zad/ de'i skabs kyi sa skya tshad kyi rdo rje 'chang chen po mkhyen brtse phul du byung ba/ dkyil 'khor
rgya mtsho'i mnga' bdag /'dul ba 'dzin pa yongs kyi gtsug rgyan/ don gyi slad du mtshan nas smos pa 'jam dbyangs kun dga' bsod nams lhun grub bkra shis grags pa rgyal
mtshan dpal bzang po sku mched/ gdung brgyud sku mched dang bcas pa zhal ngo rtse rgyas kyi dbu blar bzhes te/ tshe dkar gyi rjes gnang gis thog drangs/ lan gsum phebs pa'i
ring la kha'u pa'i snyan brgyud mgon po che chung gi skor/ nA ro mkha' spyod kyi skor/ dmar po skor gsum la sogs pa zhib rgyas dang / ne gu chos drug gi skor yang cha
tshang ba 'bul bar gnang / phebs skor bar ma la/ zhabs drung gdung brgyud 'jam dbyangs byams pa bsod nams lhun grub dpal bzang po bsnyen par rdzogs pa gnang ba'i las kyi
slob dpon dam pa 'di nyid kyis mdzad 'dug cing / dam pa 'dis kyang bdag chen kun dga' bsod nams lhun grub kyi drung du kr-i ya rdor phreng gi dkyil 'khor bzhi bcu rtsa lnga'i
dbang bskur/ gu ru drag dmar mnga' bdag nyang lugs kyi dbang rgyas pa/ sa skya bka' 'bum gyi lung don zhags lha lnga'i rjes gnang / tshe dbang lha dgu ma la sogs pa
zab chos mtha' yas pa gsan cing / dpon slob phan

tshun mos gus dang / thugs mthong gcig la gcig zhugs kyi legs tshogs rten 'brel tshad med 'grig /de'i skabs shig gser mdog can gyi mkhan po sde snod 'dzin pa chen po mkhas
pa'i dbang po 'jam dbyangs shAkya bstan 'dzin bdag chen zhal ngo tshor mjal du phebs 'dug pa dang / gong bzhugs kyi bka' phebs la/ da lta sa skya pa'i dge ba'i bshes gnyen
khyed gnyis drag shos na yod 'dug pas/ deng sang bzhugs gral gyi skabs la gsol ja yang ched bstad khyad thon gyi khung nyis sbrel re brgyag gin yod pa nas/ de'i ring gsung
rab gyi dogs dpyod spyi bye brag thams cad bstan pa'i ga bdar du 'gro ba mdzad dgos zhes thugs bskyed lhag bsam dpe med kyi bka' phebs byung 'dug par dam pa 'dis kyang
bdag dbu bla'i khung byas gdan mtho ba dang / gser mdog mkhan por gdan thob dkyus ma gnang na mi 'gab pas bzhugs gdan la spar kha gnang dgos zhu ba gnang / de bzhin bzhugs
gdan gyi spar kha gnang ba'i bdag chen khri chen mo bzhugs gral gyi dbus la bzhugs/ g.yas g.yon du dam pa 'di nyid dang / gser mdog mkhan po sde snod 'dzin pa chen po/
rin po che snying rje bzang po/ rin po che chos sku ba sogs dge ba'i bshes gnyen mang dag 'khod de/ gsung rab so so'i gsung gleng mtha' yas pa dang / khyad par gsung ngag
lam 'bras skor la dri ba lan lon mtha' yas pa gnang 'dug pa ni/ sngon ston pa'i drung du byang chub sems dpa' chen po dang / nyan thos mchog

rnams dri ba dris lan gyi sgo nas bstan pa la zhal gsal mdzad pa sgra ji bzhin byung 'dug pa spyi sgos thams cad kyi bstan pa'i mig ltos la shin tu phan par mngon lags so/
/de nas dgung lo nga bzhi'i bar bla brang rdzong du lam 'bras tshar gcig dang sku mtshams gtso bor mdzad/ 'dar grang chen du rdo rje 'dzin pa yongs kyi gtsug rgyan grub mchog
dbang phyug rab brtan gyi zhabs pad kyang yang yang bsten te/ gnyan gyi mgon po'i las bzhi'i rjes gnang / mkha' 'gro rgya mtsho'i dbang / dgra nag /gdong drug gi dbang
dang / shangs chos tshar chos kyi sngar ma gsan pa'i 'phros thams cad zhib tu gsan/ thugs dad kyang shin tu che bar mdzad/ khro mo zhes pa shing mo glang lo dgung lo nga
bzhi pa la rtse gdong zhabs drung gis zhabs tog gi mthun rkyen bka' drin bskyangs te/ dam pa 'dis chos 'khor lha sar zhabs skor 'bum ther thugs rus shin tu che ba'i sgo
nas gnang 'dug skabs mnal ltas khyad par can byung ba'i tshul phyis gdan sa chen por sngags 'chang thams cad mkhyen pa la bka' stsal 'dug pa yang 'og tu 'chad do/ /de nas
dgung lo nga drug par phebs pa rab byung zhes pa me mo yos lo cho 'phrul chen po'i steng du bod kyi rdo rje gdan dpal sa skya'i rje btsun rin po che'i sku 'dra mdze thod
mar zhabs skor 'bum ther gsog par phebs te/ de'i tshe rigs sngags 'chang ba yongs kyi gtsug rgyan sngags 'chang thams cad mkhyen pas snga sor nas kyang dpon slob shin
tu thugs nang dag pa 'dug pa bzhin/ slar dbu blar bzhes rtsis kyi chos sde phan tshun 'dus pa'i tshogs

kyis bsu ba ser sbreng rgyas pa dang bcas te thog mar bzhi thog bla brang du gdan 'dren par mdzad/ zhag kha shas sku'i ngal gso dang chos kyi gsung gleng mang po mdzad/ de
nas dam pa 'dis zur khang lha khang du zhabs skor gyi dngos gzhi 'dzugs pa gnang / de'i skabs nas bdag cag kyang 'dren mchog dam pa de nyid dang mjal te/ skal pa bzang por
gyur lags/ zhabs skor grol nas bzhi thog bla brang phun tshogs gling sogs su lan grangs du mar phebs pa'i ring la sngags 'chang thams cad mkhyen par dmar po skor gsum/
rgyal chen rnam thos sras rigs bco lnga'i rjes gnang sogs mtha' yas pa dang / rdo rje brag rdzong ma'i 'khrid/ rwa 'khrid mkha' 'gro snyan brgyud/ 'jigs byed lha bcu gsum
ma/ gtsug tor gdugs dkar/ dgra nag /gdong drug /dus 'khor/ gsang 'dus spyan gzigs/ 'jam rdor/ sor 'brang rnams kyi dbang dang / rwa pod/ snyan brgyud po ti/ bka' gdams glegs
bam sogs lung gi tshogs mtha' yas pa dang / gzhan yang dbang lung gi tshogs mang po dang / rgyud gsum gyi bshad bka' yang 'bul ba gnang / khyad par dbang phyug ces pa
me mo glang lo dbyar dus tshes brgyad cig la kha'u skyed lhas mgon khang du dpal mgon zhal bzhi pa la gtor gzhi btsugs pa'i rgyal yum sgrol ma lags la zhal gyi rjes gnang
bka' bsgo 'phrin bcol yang dag mdzad pa la brten/ 'bru mang zhes pa sa pho stag lo ston dus kyi tshes brgyad pa she'i 'grub sbyor gyi nyin da lta'i gdung brgyud rin po
che

'jam dbyangs ngag dbang bsod nams dbang phyug 'di nyid 'khrungs pa yin no/ /gzhan yang dpal sa skya de nyid du thub bstan lha chen gyi mkhan po lugs gnyis kyi dpal 'byor chen
po can mkhan rin po che rgyal mtshan la sogs pa chos sde lho byang gi dge 'dun brgya phrag du ma skye bo'i tshogs dang bcas par dbu ma lugs kyi sems bskyed/ dus kyi 'khor
lo'i dbang la sogs pa gnang ste/ thams cad kyi smin grol yar 'phel du mdzad/ sngags 'chang thams cad mkhyen pa nyid kyi drung du yang dam pa 'di nyid kyis dpal gsang
ba 'dus pa mi bskyod rdo rje'i dbang rim lnga'i 'khrid zhib rgyas su gsan cing / de dus ji ltar gsan pa'i dkyil chog mang mkhar bsam 'grub dgon gsar du sgrub dkyil de 'dzugs
pa gnang ba'i sgrub mchod kyi rgyun yang dag pa yang yod/ gzhan yang 'khor lo bde mchog lo nag dril gsum gyi dbang / sgrub thabs rgya mtsho sogs mang dag gsan/ 'di dag
gi skabs rnams su yang phan tshun gnyis ka mkhyen pa che bas chos dngos su gnang ba'i chos yun las kyang / gsung rab spyi sger gyi dogs dpyod dri ba dri lan gnang ba rang
yun ring ba yong gin 'dug zer 'phros gleng zhing / gzhan yang de skabs rnams su 'dren mchog 'di sngon gyi skye ba gang yin sogs kyi dri rtsad kyang tshad med pa nan chags
par brten/ gsang ba'i cha shas kha re dam dog chen po'i gsung yang byon yod 'dug lags so/ /dgung lo nga brgyad pa dkar po zhes pa sa mo sbrul gyi lo thub bstan dge 'phel
du phebs te zhal 'dzin gnang

grwa tshang mkhan po da lta kun spangs mdzad pa 'di dang khra mo'i slob dpon lung rigs kyi mkhyen pa rab tu rgyas pa rin po che mtha' yas pa/ sde snod 'dzin pa sde pa bla ma
lags drung dang / gzhan yang grang chen dang / dgon gsar nas byon pa'i dge slong kha yar sogs brgya phrag lhag tsam la gsung ngag lam 'bras slob bshad smin rgyas/ sgrol
ma nyer gcig gi rjes gnang / sgrub thabs brgya rtsa sogs mang po dang / dge slong blo gros rdo rje 'jam dbyangs dar rgyas/ bdag gi mched grogs chos grags dpal bzang sogs
grwa pa kha shas la rab byung bsnyen rdzogs tshar kha yar mdzad/ lam 'bras grol 'phral gnas de nyid du rdo rje 'jigs byed kyi sgrub mchod 'dzugs pa gnang zhing thugs dam
gtso bor mdzad pa'i lo mtshams bsdam pa gnang / lcags mo lug lo dbyar chos thog bzang ldan chos sde chen por mkhan rin po che dkon mchog pas thog drangs slob dpon so so
'dus pa rgya mtsho'i tshogs dang bcas pa la/ dpal ldan ngor pa'i phyag len dkyus bzhin gyi gsung ngag lam 'bras cha lag rags rim dang bcas pa/ sgrub thabs brgya rtsa/ rab
byung bsnyen rdzogs mang po dang bcas pa gnang / kye rdo rje'i gzhi bsnyen gyi dam bca' 'bul mkhan yang shin tu mang bar byung 'dug /yang rting sor chos sde der byang khang
gsar gyi byams chen spyan drangs pa'i gegs sel rab gnas sogs kyang dam pa 'dis mdzad/ de'i gong lo kha cig gi sngon du thub pa'i bstan pa phyogs thams cad du rnam par
rgyal

bar byed pa kun mkhyen go rams bstan pa'i nyi ma chos kyi rgyal po'i grwa sar/ de'i mkhan po gzhung lugs mtha' dag la 'chad rtsod rtsom gsum 'gran zla bral ba'i snyan pa srid
pa gsum gyi bar du grags pa bshes gnyen chen po chos rnam rgyal gyis spyan drangs te/ mkhan po de nyid dang / khams pa slob dpon mdo sngags rig gnas mtha' dag gi gnyer
kha ba mi 'jigs pa'i spobs pa can dge ba'i bshes gnyen ngag dbang bstan pa'i rdo rje/ de skabs kyi mnga' ris slob dpon kong ston mkhas pa'i dbang po grags snyan srid na
sgrog pa don grub dpal bzang sgrub sde slob dpon bsod nams blo gros sogs/ dge ba'i bshes gnyen mkhan po slob dpon gyi dngos rgyu/ rgyu tshogs grangs tshang mang dag la kye
rdo rje'i rgyud gsum kyi bshad bka' sogs chos bka' mang du gnang / de nas re zhig bla brang rdzong du sku mtshams dang / skabs su lam 'bras sogs chos 'chad kha yar gnang
/ grang chen nas rje dbon rin po che mgon po bsod nams mchog ldan dang / glang phu dpon slob la dkyil chog rdor 'phreng gi dbang tshar re gnang / yang mus rdzong dga' ldan
dang / lung byung gnyis kyang zhal 'dzin gnang ste lam 'bras sogs chos bka' mang po re so sor gnang / lung byung du rgyud gsum gyi bshad bka' yang gnang 'dug la/ slar
kong ston mkhas pa'i dbang po de nyid thub bstan mkhan thog tu phebs nas me mo glang lo la dam pa 'di nyid yang gdan drangs nas spyi sger du gsung ngag lam 'bras cha lag
dang bcas pa/ mgon po che chung gi

'khrid/ gu ru drag dmar gyi dbang sogs chos bka' mtha' yas pa dang / rab byung bsnyen rdzogs brgya phrag brgal ba bsgrubs par mdzad pa sogs thub bstan ming dang mthun nges
kyi dar zhing rgyas te legs tshogs bsam gyis mi khyab pa gnang 'dug cing / zhar la gtsang zhabs drung gi bka' blon khang brag nas/ rtsa khu nas/ sgog lung nas sogs kyi'ang
gdan drangs shing 'bul ba dngos po ji snyed pa phul/ dpa' bo sdig sems can mtha' dag dam pa 'di'i thugs rje dge sems dpag med la 'god par mdzad/ yar lam thub bstan yangs
pa can du yang mkhan chen dkon mchog bzang pos gdan drangs te bsnyen rdzogs dang chos bka' kha shas gnang / slar yang bla brang rdzong du sku mtshams rgyang tsam gnang
nas/ byang ngam ring du lha sras drung yum sras kyis spyan drangs/ bdag po a lo'i drung dang / zhi dgon slob dpon dkon mchog lhun grub sogs dge ba'i bshes gnyen kha shas
la dus 'khor/ kye rdor/ 'jigs byed sogs dbang kha shas dang rjes gnang yang mang rab gnang 'dug la/ dgung lo re brgyad du phebs pa myos ldan zhes pa sa mo yos lo bdag cag
rnams kyis gsol ba btab ngor/ mang mkhar bsam 'grub dgon gsar thub bstan bde ba can du gsung ngag lam 'bras slob bshad cha lag dang bcas pa cha tshang ba/ dmar 'khrid/ rdo
rje 'jigs byed kyi rwa 'khrid mkha' 'gro snyan brgyud/ rdo rje brag rdzong ma'i 'khrid rnams gsol ba 'debs mkhan so so'i ngor bka' drin bskyangs/ bdag cag chos grags gnyis/
da lta bye rdzing

mkhan po mdzad pa'i chos mdzad drung / kong po dka' bcu pa tshul khrims bzang po/ khams pa dge rgan lhun grub rnams la dpal mgon zhal bzhi pa'i gsang 'khrid/ zhal khra can
thun mong dang thun mong ma yin pa'i rjes gnang / de'i rgyab chos gnyan gyi shog ril nyer gcig sogs chos tshan kha yar gyi lung / dzam lha dkar po gtso 'khor lnga'i rjes
gnang / de'i yig cha gsung rtsom gyi lung dang bcas pa/ gzhan yang dbang rjes gnang mtha' yas pa gnang / bdag gis las slob/ chos mdzad drung gis gsang ston/ kong po tshul
khrims kyis grib tshod pa/ kha skong dge slong shes rab dpal bzang pa dang / grogs ldan dge slong dge ba'i bshes gnyen dpal rin pas mdzad de/ thub bstan dbu mdzad dzam bha
la dang / bde gling nas dge slong brtson 'grus/ dbon po rgyal mchog /grang chen nas bsod nams rab brtan pa sogs kha shas la rab byung bsnyen rdzogs gnang / gsung ngag
lam 'bras grol nas dgon gsar gyi bla ma lha khang 'di'i rab gnas kyang de dus gnang / 'dren mchog gi sku 'dra'i phyag mthil la sogs par nas kha cig 'byar/ lo yang shin tu
legs pa'i phyi nang gi rten 'brel phun sum tshogs par byung ngo / /de'i skabs shig sbyin bdag shin tu dad gus che ba phyug po rdo rje zer ba des thub bstan dge 'phel zhal
bdag da rung gnang dgos zer phyag mang po 'tshal zhu cha nan cher 'bul gyin 'dug pas/ dam pa de nyid kyi gsung las/ da rgas kha 'chi khar dgon pa mang po'i 'dzin bdag mi
yong / nged tshang ni tshe ring brgyud min pas a jo a ne a khu sogs kyi lo'i sri la 'chi'am 'chi'am bsams kyang ma shi /de nas nga brgyad pa la 'chi'am bsams kyang ma shi
/da drug cu re brgyad par

slebs gsung pa sogs ci yang zhig bka' phebs kyin 'dug pa dang / sku bgres pa'i rnam 'gyur 'ga' zhig mthong bas/ da 'di lta bu'i bla ma lo gsum bzhi tsam las mi bzhugs pa 'dug
snyam pa'i sems pa tshad shin tu che ba dang / mig nas kyang mchi ma shor ba zhig byung / de nas yang gdan sa chen por lan cig phebs te/ slar bla brang rdzong du sku mtshams
rgyang tsam mdzad/ de skabs 'dar grang chen pa mchod yon rnams kyis/ rtse gdong zhabs drung / gtsang zhabs drung gi zhu ngo bka' tham dang bcas gsol ba lan grangs
du mar phur tshugs su btab ba la brten/ rnam gnon zhes pa lcags pho 'brug lo gro bzhin zla ba'i tshes gcig la gtsang stod snyan brgyud sngags grwa 'dar chos 'khor yang rtser
tshar chen chos kyi rgyal po'i gdan khrir phebs/ skya ser thams cad dga' spro tshad med pa'i bde ba la 'god par mdzad/ de skabs bdag lha sar jo mjal la 'gro ba'i rkyen
sel gyi bka' bsgo zhus par bka' las jo bo'i g.yas mjal la smon lam btab tshad thebs pa yin pas ngas kyang tshe ring ba'i smon lam btab da drug cu re dgu na sleb/ tshe dga'
rab yang byung / khyed rang yang blo chos su song phyin tshe ring po byed na chos 'phel ba yin/ spyir smon lam rgya gang che dang khyad par tshe ring pa'i smon lam thob
gsung byung zhing / de nas ston gzhug de sku dog gi ltas byung 'dug par bla brang rdzong du sku mtshams la phebs 'dug kyang / byang ngam ring du lha sras drung sku gshegs
pa'i bdag pos spyan 'dren shin tu nan che ba la brten dgun chos kyi steng du ngam ring

du phebs dgos shar ba'i lam ston me mchod gsung ba bsngo'i rim pa sogs gshin po rjes 'dzin gyi skor ngan song sbyong rgyud nas ji ltar gsungs pa'i rim pa cha tshang gnang 'bul
ba'i rim pa yang blos mi mkhyud pa byung 'dug /de ltar bshad sgrub spel ma gsung rab kyi 'jog dang bcas pa'i sgo nas thub pa'i bstan pa ches cher 'phel bar mdzad pa yin
no/ /gsum pa yi dam lha'i rjes su bzung ba'i byin rlabs khyad par can mnga' tshul ni/ dam pa 'di nyid sngon rje btsun grags pa'i rjes su bzung ba'i rgyu mtshan gyi zhal
'don rgyun pa yang / chos rnams ma dang / rje bsod nams chos 'phel gyi sku bstod la gtso bor mdzad/ lha sa'i zhabs skor 'bum ther gnang dus ri chen po zhig gi rtser/ dge
ba'i bshes gnyen shAkya bstan 'dzin dang chos kyi gsung gleng mang du mdzad pa'i mthar mi zhig gis khyed rang sngar rgya gar shar phyogs su skye ba gcig len dgos rgyu yin
kyang / da 'di nas skye ba 'phos ma thag rje btsun grags pa'i zhabs drung du 'gro rgyu yin no zhes pa'i mtshan ltas byung 'dug pa dang / yang sku 'dra mdze thod mar zhabs
skor 'bum ther gnang dus nyin cig gi tshe mnal dang 'od gsal 'dres pa'i gzigs snang la sku 'dra de'i 'gram nas bud med cig dang / khye'u dkar po zhig byung ste/ rje nyid
kyi sku la phyag reg pa'i mod la thugs rgyud la bde chen gyi ye shes khyad par can 'khrungs pa'i snang ba byung 'dug pa ni rje btsun rin po ches rjes su bzung ba'i mtshan
ma dang / yang skabs shig mnal lam la sa skya'i mchod zhing bya khra ma'i steng na rje nyid 'khor mang po dang bcas

bzhugs 'dug pa la/ de'i lho phyogs kyi nam mkhar rje sa skya pa chen po sku tshad thog dpangs tsam zhig zhal shar du gzigs/ sku mdun na ting bdun tshar che ba yon chab dngas
mas bskangs nas bar snang de khar sgreng tshar du 'dug par gzigs pas thugs dad lhag par g.yos nas gsol ba drag tu btab pa'i snang ba byung 'dug pa ni/ rje brtse ba chen
pos rjes su bzung ba'i mtshan ma dang / yang skabs shig mnal lam du sa skya'i zam sne der dam pa 'di rang bzhugs 'dug pa la/ las chen pa yin zer ba'i bande chen po zhig
ni khyod chos rje sa paN skabs sa paN gyi phyag phyir 'brangs pa'i khams pa srid dral ma dang / chos rnams ma kha 'don byed mkhan cig yin/ khyod kyi bu dang chung ma khang
pa 'di yin zer/ dan phyogs kyi khang pa zhig la mdzub bstad byed pa dang / de rjes khyod kun mkhyen g.yag pa'i skabs su dka' bcu pa bsod nams rin chen zer ba'i btsun pa
rnam dag zhig tu skyes/ de nas mdog bse mkhar chung du drag sngags 'grub pa'i sngags pa zhig tu skyes pa yin zer ba byung 'dug pa ni chos rje khu dbon/ kun mkhyen g.yag
pa sogs kyis rjes su bzung ba'i mtshan ma yang dag par mngon zhing / yang chos rje rdzong pa kun dga' rgyal mtshan la mdog gi sa cha'i skor zhig tu gshed dmar lha lnga'i
dbang gsan pa shin tu gsal bar dran pa ni chos rje des rjes su bzung ba'i rtags su 'dug cing / phyis byung bla brang rdzong du bzhugs skabs shig nyi shar chos mdzad sku mdun
na gsung spor zhus yod skabs shig /gsol

ja phyag tu bzhes nas ja mchod kyi rnam pa mdzad pa'i mu la rgyun ring po'i bar mdun gyi bar snang la spyan gzigs/ kun dga' bzang po 'a'i kun dga' bzang po zhes yang yang gsung
ba dang / dbu gug gug mos pa'i rnam 'gyur du ma mdzad cing rje btsun gong ma lnga la gsol ba 'debs na kun dga' bzang po la gsol ba btab pas gong ma lnga char la gsol
ba btab pa'i go chod par 'dug ces gsung 'dug cing / dus rgyun du yang rje rdo rje 'chang gi gsung dang mdzad pa 'di lta bu zhes yang yang bsngags brjod gnang ba dang / da
lta'i mkhyen rab dang thugs rje tshad med pa'i bdag nyid shar chen chos kyi rgyal po 'jam dbyangs shes rab 'byung gnas kyis ngor e waM chos ldan gyi lugs gnyis kyi 'dzin
'bras dpe med byung ba la yang / zhabs drung 'byung gnas lags kyis ngor dgon pa la zin gso dpe med byung / khong zhabs pad brtan dgos zhes yang yang bsngags brjod gnang
ba'i thugs zhen shin tu che ba rang gnang gin 'dug pa sogs ni rgyal ba rdo rje 'chang chen pos rjes su bzung ba'i rtags su gdon mi za la/ rdo rje 'jigs byed kyi gsung bsnyen
gyi skabs shig mdun gyi nam mkha' la 'jigs byed kyi dkyil 'khor shin tu gsal bar gzigs pa'i mtshan ma byung 'dug cing / thub bstan dge 'phel du 'jigs byed lha bcu gsum
gyi dbang tshar kha shas gnang skabs shig bdag kyang dbang gral der yod skabs dbang bshad kyi 'phros shig la tshar pa chos rje nas nga'i bar la rdo rje 'jigs byed 'di
la byin rlabs kyi brgyud pa gzhan dang mi 'dra ba zhig yod gsung ba dang / rgyun du yang 'jigs

byed kyi rtsa sngags gsum brgya re tho rangs zhal 'don mdzad kyin yod gsung ba ni rdo rje 'jigs byed kyis zhal gzigs rjes su bzung bar the tshom med do/ /yang bdag la skabs
shig gdan sa ru bdag chen la rdor phreng phul skabs nged kyi rmi lam du mi zhig nas khyed rang 'di phyi'i don thams cad dkon mchog lhun grub la gsol ba btab pas 'grub pa
yod/ chos skyong cig kyang rtsa 'di na yod zer ba byung / snga sor khams nas ngor du yong da lo yang lam 'bras la tshogs chen po 'dug /da lo yang tshogs chen po 'dug zer
lo kha shas bsdad pa zhig dran de lha mchog seng ge'i sgang yin bsam byung ste/ dkon mchog lhun grub kyi skabs yin pa 'dra gsung byung ba ni bstan pa'i gsal byed dkon mchog
lhun grub kyi thugs sras kyang yin par mngon no/ /yang bdag la thub bstan dge 'phel zhal 'dzin dgos pa'i gong tsam la tshar pa chen po'i dam rdzas ril bu rdog chen po
lag tu byung ba rmi/ de phu dgon par gsung ngag slob bshad bshod pa 'di la lta ba 'dra gsung byung ba dang / snga sor gyi phyag mdzod rnying pa rje grub chen gyi dbon rigs
rje drung lcags kha nas la thams cad mkhyen pa klu sgrub rgya mtsho la slob bshad nyan dus nged kyi rmi lam la chu sna che rab cig dang bsdongs nas phyin pas chu sna de
lha sar sleb song ba'i mod la jo bo bzhugs pa'i lha khang na grwa pa mang po gsung rab sgrog gin 'dug par bltas pas glegs bam gser ma 'ba' zhig la aShta kho na bris pa
zhig sgrog pa rmi/ de bdag chen rdo rje 'chang yab sras kyi slob bshad kyi chos skor 'di tsho bstan pa'i bdag po gdan sa yas phyin

gyi drung du 'bul ba'i ltas yin pa 'dra gsung 'dug pa rnams ni tshar pa chen po yab sras thams cad kyi rjes su bzung ba'i ltas su mngon la/ ma 'ongs mngon sum du mkhyen pa'i
rtogs pa yang tshad med mnga' ste/ 'phral du bka' phebs pa la de mi legs bsam gsungs pa dang / de legs bsam gsungs pa thams cad thig bsgrigs bsgrigs 'byung ba dang / bsam
'grub tu gsung ngag lam 'bras skabs gtsang zhabs drung gis ngor nas bzhes pa'i gos sku bkram pa la sa skya'i chos skyong gi 'tshub yin tshul gyi skad cha sku gzhogs su
'phros byung bas de sa skya'i 'tshub min ngor nas dpal mgon zhal gyis 'tshub yin/ sde pa gtsang pas ngor pa dpon slob thams cad gos sku'i tshab 'di tsam thad ka yin/ dgongs
pa yong ba'i cha rkyen zhig ma gnang na/ sngon rje rdo rje 'chang gis ngor gyi dgon pa'i cha shas thams cad dpal mgon zhal la gtad yod pas/ gos sku khyad 'phags de spyan
'dogs mdzad pa la 'tshub de min pa da rung chen po gzhan yong gsung ba dang / bdag gcig pu drung na yod pa zhig la sde ba gtsang pa la rta lo gsum gyi ring la dga' dga'
la 'gro/ rta lo bzhi pa nas ming med yong zer ba'i lung bstan yod gsungs byung ba dang / zhing brje ba'i gong tsam la sku gzhogs la phyin skabs gtsang pa'i zhor ltas la
rtse gdong zhabs drung tshor thugs bsun byung dogs blo rtse re yong gi gsung ba sogs ma 'ongs pa na thig bsgrigs bsgrigs byung ba'i mngon mkhyen yang mtha' yas/ bdag la
gzhi bsnyen byed sa bdud lung gi rnam par song ba'i gnyid du song ma song gi 'tshams la ske

bsdam yong ba'i nyams yang yang byung ba la bskyed rim dang / sbyin gtong gi dmigs pa kha re byed blo byas kyang phan chen po ma thogs/ lan cig ske bsdams pa de byung ba dang
/ 'dren mchog 'di nyid yid la dran ma thag grol zhing / de nas bar chad kyi mtshan ma de rang grol du song ba dang / gzhan yang zhal slob kyi rigs la gegs sel ba dang
/ ting 'dzin ma skyes pa skyed pa/ skyes pa bogs 'byin pa sogs grangs las 'das pa byung 'dug cing / mos gus dang snying rje yang tshad med pa mnga' ste/ rje btsun gong ma/
rdo rje 'chang ngor pa yab sras sogs dang / rtsa ba'i bla ma 'jam dbyangs dkon mchog rgya mtsho/ rje klu sgrub rgya mtsho/ mkhan chen dbang phyug dpal bzang / skal bzang
'gyur med bde chen/ rje bsod nams chos 'phel/ rtse gdong bdag chen khri chen mo/ rje dbang phyug rab brtan sogs bla ma so so'i rnam thar lo rgyus byung ba na spyan chab
g.yo ba dang / mos gus kyi rnam pa dpag med mdzad cing / bla ma gong ma rnams la gsol ba btab nas lung zhu mdzad pa rnams kyang bslu med gdengs khel kho na 'byung la/ ston
dus bsod snyoms par dngos po mang dag gnang nas sku chas mi las pa lta bu 'byung ste/ skabs shig grwa pa tsho chen mang dag sbrel nas byung ba rdzong bda' gnang ba'i rjes
de ma thag gdong kha chos sde gra mang byung ba phyag mdzod rje drung lags la gra chen de la rdzong bda' des mi chog gsungs pas/ rje drung lags kyis da rang nas rdzong
dgos mang ba'i 'di las mi 'dug zhus 'dug pas/ dam pa de nyid rang gis phyag mdzod la gzigs

su phebs pas cher mi 'dug pa dang / ja khang du phebs nas ma chen dge 'dun phun tshogs la g.yam leb gtsang po tshol las rdo khog ja phru rnams kyi khebs gyis gsungs/ zangs
khebs lcags khebs gsum dang chu snod zangs khor 'thebs gcig yod pa rnams gdong kha gra chen rnams la gnang 'dug /de bzhin du phyogs kyi dge 'dun so so'i spyi'i las tshan
slong mo ba mtha' dag la gnang byin mgu nges gnang ba dang / rgyun du gsung las kyang / nga khyer kha chung ba'i rten bzhengs sogs ni mi thub 'dug /chos don du gnyer ba la
mthun rkyen 'dra byas na gshin dkor 'di yang ba e yong bsam yin gsung ba bzhin chos don gnyer su dang su la chos dgos pa de gnang ring chas kha ja thug 'di phyir phan pa'i
bslab bya dang bcas pa re mdzad/ mdor na rje rdo rje 'chang gi rnam thar du sems dpa' chen po'i bo dong nas phebs skabs skad cha 'dri ba gnang ba'i lo rgyus/ sgam sdigs
che zer ba de 'jig rten pa'i dpon po sogs la mthun 'jug ye mi mdzad pas sgam sdigs che ba ma gtogs/ snyom chung gi bla ma la nged kyi bla ma kun dga' bzang po las thugs
rje che ba med zer ba'i lo rgyus de'i don sgra ji bzhin/ bdag cag gi 'dren mchog dam pa 'di la mnga' ba yin no/ /bzhi pa zh-ing gzhan du gshegs tshul ni/ dgung lo bdun
cu pa khyu mchog ces pa lcags mo sbrul lo hor zla gnyis pa la bla brang rdzong nas grang mo cher lha khang mkhar las kyi zhal bkod sogs la phebs skabs bla brang rdzong gi
phyi sgo nas gzims spyil la gzigs te/ khang pa khyod du sdod

rgyu yang dga' mo byung / chos yang mang po bshod rgyu byung / sgom byed rgyu yang dga' mo byung / khang pa khyed ga le bzhugs shig gsung ba byung 'dug kyang / phyag g.yog
rnams la gang gi yang rtog pa ma byung 'dug /hor zla gsum pa bdag cag gis gdan bzhugs 'bul bar sku gzhogs la phyin pas grang chen nas dgon gsar la khor tsam phebs pa dang
thug byung / gdan bzhugs 'bul rgyu yin tshul zhus par mkha' las kyi khyad kyi grang chen du 'gro gsung / de skabs dbang mo che zhig kyang gnang / sna 'ug nang pas spyan
'dren zhabs tog dbang zhu sogs 'dug par yang phyag g.yog la phyin/ de nas grang chen du phebs nas gdan bzhugs phul/ dgung lo brgya phrag brgal gyi bar du lo star gyi gdan
bzhugs 'bul zhu ba tsam byas pa'i sang de/ kha sang rten 'brel bzhin dga' mo 'dug gam zhus pas/ mdang gdan bzhugs phul nas blo 'di cung bde ba cig byung / rmi lam la skye
dman 'dra 'dzar 'dzar mang po 'khris na 'dug pa phar 'gyang tsam song ba cig byung gsung / yang sang gnangs de bdag gis kha sang ston gzhug de rmi lam la sa skya'i bla
brang zam pa'i steng la gtor ma brgyag mkhan grwa pa mang po 'gro 'dug pas/ gcig ni 'di'i gong la zhabs drung la gdan bzhugs 'bul dgos zer ba byung / sa skya'i sku rim chen
mo'i gong du 'dir gdan bzhugs dgos rgyu yin 'dra bsam byung ba/ sku rim chen mo cho 'phrul gzhug la bsu rgyu yin zer 'dug pa dang / bla brang rdzong du gdan bzhugs 'bul
mi btang bas phebs rjes ma zin pa byang la 'gro dgos byung 'dug zhus pas/ de byung

na ning nga rang gi rmi lam la'ang mi dkar po kha shas ni sa skya pa'i phyag mo la dog zer ba 'dug zer mkhan zhig byung ste/ grang mo che pa tshos kyang dbu tshugs nan chags
byas drags pa dang / blos btang na mi yong 'dra bsam yong dgos byung / de nas mtshams de byung na dgos pa yod de/ yang byang nas bdag pos bdag sems can gyi khrod nas mi
'dor ba dgos zer nan chags drags nas 'gro dgos byung ba des g.yeng ba ches nas da gang 'dra yod dam/ grang mo che'i mkhar las lha khang 'di tshar tshar ma shi tsam zh-ig
dgos pa 'dug ste gsung ba dang / bar do'i 'phrang shog pa la lta ba 'di ga drag pa yong gin yod 'dug /'khor 'das dbyer med sgom blo skad byed kyi yod de/ g.yeng ba'i dbang
du song nas cher mi yong ba 'dug gsung ba sogs gya ma do'i gsung kha yar gnang byung kyang / bdag bdud kyi thib kyis non te dpe med dam bsam zhu ba ma gtogs zhu cha gzhan
gang yang 'bul ma thub/ de skabs kyang bsnyen rdzogs gnang dgos kyi las gral cig gi phyag g.yog zhu dgos byung / bdag la sku gzhogs nas yong skabs ston ka bsam 'grub
dgon gsar du yong dgos tshul dang / grang chen 'di dpon slob glang phu nas la sprod dgos pa 'dug gsung byung ba dang / bdag gi bsam blo la ston ka dgon pa 'di tsho 'jog pa
gnang nas bla brang rdzong du sgrub pa la bzhugs pa 'dug /de mthun chos 'phros zhu dgos rnams ma zhus na yun ring i bzhugs mi shes pa 'dug bsam pa ma gtogs gzhan gang yang
ma byung / gong gi bka' phebs gya mdo'i lo rgyus de sa skyar

zhabs drung gong ma dang mjal skabs 'di lta bu'i bka' phebs gya ma do gnang gi 'dug zhus kyang phebs gsal par bkab rang ni gang yang ma byung / de nas zla ba de'i rting mas
ga'i tshes bzhi lnga la phyag mdzod chos grags drung de la da lo mkhar las dang byas khyed la dka' las yong gsung byung 'dug cing / cung zad bsnyen tshul bstan nas tshes
bdun gyi nyin phyag mdzod la bka' phebs par nga ni sang nyin 'gro dgos pa yod/ mgon po ya gi spyan ma 'drongs na bla ma gong ma rnams kyang dgongs pa mi rdzogs/ nga yang
blo mi rdzogs pas dus gtor bsus/ mgon po spyan 'dren thub nges pa'i do dam khyed kyis rem las kyis gsung byung 'dug cing / tshes brgyad kyi gsol tshigs grol tsam la rdo
rje 'chang nas bsod nams chos 'phel bar gyi bla ma brgyud pa dang chos skyong so so'i mtshan nas smos te/ bstan pa dang sems can la thugs rjes bzungs thugs rjes bzungs zhes
pa kha cig gsungs nas re zhig zhing 'di'i gdul bya de tsam du dgongs te zhing khams brje tshul bstan nas tshes bcu'i snga dro shangs bug g.yas g.yon nas byang sems dkar
dmar mang po 'chil/ dbu gtsug gsal por 'phags pa'i rgyud sde nas shin tu bsngags pa'i tshul gyi thugs dam grol ba yin 'dug lags so// //kye ma dus ngan lcags sbrul sa ka'i
dus/ /'gro ba'i skyabs gcig tsha zer 'od brgya pa/ /dag pa'i zhing khams nub ri'i ngos su yol/ /skal ngan 'gro ba'i bde skyid nyam thag chad/ /nyan bshad rnga chen chos
kyi sgra skad yal/ /mdo rgyud gsung rab tshogs rnams grogs med lus/ /chos don gnyer ba'i tshogs rnams mig sgyur la/ /skom 'dod rgyug pa ji bzhin lta bur gyur/ /dgung sngon
ngos su dus min

sgra gcan gyis/ /nyi zla bzung zhing dkar phyogs lha rnams nyams/ /'dzin ma'i ljongs su nad mtshon mu ge yis/ /skye bo'i tshogs rnams nyam thag nga ro shor/ /thub bstan so
sor bshad sgrub 'tsho ba'i rgyun/ /cha shas bri bas dge 'dun nyam nga zhing/ /bstan 'dzin kun kyang thugs ngal cher mdzad pa'i/ /kye hud 'di 'dra'i dus skabs deng 'dir byung
/ /byin rlabs thugs rje nor bu'i mdzod 'dzin pa'i/ /ded dpon stor ba'i tshong phrug ji bzhin du/ /bdag sogs ltos bcas mgon med 'gro 'di rnams/ /khyed kyi thugs rjes dbyings
nas ma 'dor mdzod/ /mgon khyod gshegs pa'i mya ngan mthor rlung gis/ /slob tshogs thos bsam bde ba'i snang gsal dang / /thub bstan sgron me bsnub la nye ba yis/ /dus
ngan 'di la'ang khyed kyis thugs rjes gzung / /sngon du mjal ba'i skal bas dben pa yi/ /bdag sogs dad pa'i bu slob mgon med la/ /rmi lam la sogs nyams snang 'char sgo
la/ /sku ston gsung gis sgro 'dogs dpyad du gsol/ /khyed sngon zur phud lnga par gyur pa'i tshe/ /bskal bzang buddha stong la'ang sems bskyed pa'i/ /grogs ldan mdzad na deng
gi dus ngan la/ /bde skyid stsol ba'i thugs bskyed cis mi mdzad/ /'dzin ma'i ljongs su 'bru bcud lo phyugs legs/ /skye rgu mtha' dag phan bdes ngal bsos shing / /bshad
sgrub thub bstan dri med dar ba zhig /'dren mchog khyed kyis thugs rjes myur du gzigs/ /de nas tshes bcu gnyis la/ mkhas btsun bzang po'i phul phyin dam pa de nyid kyis
thugs mchog tu brtse ba'i bshes gnyen chen po lung byung mkhan rin po che mtha' yas pa dang / thugs sras dkar leb

slob dpon 'dar nas sde pa bla ma lags gnyis kyis kye rdo rje'i dus tha ma'i cho ga rgyud sde nas ji skad bshad pa bzhin me mchod 'bul ba gnang 'dug pa'i gdung khang zhal phye
skabs sku gdung phal cher gdung log 'ba' zhig dang jo bo rje/ mkhas grub khyung po/ /brgyud 'dzin rin po che rnams la ji ltar byung ba bzhin thugs ril por phebs 'dug cing
/ ring bsrel yang grangs kha yar dang / sku gdung la rdo rje rnal 'byor ma/ rdo rje 'jigs byed kyi sku byad shin tu gsal ba dang / gzhan he ru ka phyag gnyis pa cung
mi gsal tsam gnyis rnams phebs 'dug pa me mchod pa rnams kyis gzigs 'dug go /gzhan yang sku rjes kyi bya ba rnams thugs sras phyag mdzod chos grags bzang po lags kyi zhal
bkod dang phyag g.yog gzhan sogs kyis kyang bgyis te/ rdo rje 'dzin pa du mas dkyil 'khor kha shas kyi zhal phye ste sgrub mchod mdzad pa dang / nye 'khor gyi gra rigs ser
'tshog /tshogs dbus la dpal sa skya pa rig sngags 'chang ba'i paNDi ta 'jam dbyangs kun dga' bsod nams dpon slob rnams spyan drangs te/ 'bul ba gya nom pa dang bcas bsngo
ba'i rgyas 'debs sogs zhus 'dug cing / rjes nas grang chen gyi lha khang gsar pa ru gzims mal sku 'dra byin rlabs kyi gzi 'od 'bar ba tshun tshar ba mdzad 'dug go /lnga
pa bstan 'dzin gyi skyes bu bskrun pa'i sgo nas chos kyi 'phrin las rgyun mi 'chad pa spel tshul ni/ spyir 'dren mchog 'di dgung lo sum cu pa nas bdun cu'i bar phebs ring
sku mtshams bsnyen pa khag can ma gtogs sku mtshams sgang la'ang dam tshig dad gus don gnyer che ba kha re la chos mi 'chad pa'i go skabs med cing / sku mtshams sogs
med skabs ni mang nyung gi rigs ji snyed la chos 'chad duu ma re gnang ste/ mdor na lam 'bras gcig

gi ring lta bu la lam 'bras zhu mi rnams kyi so so'i bsam pa dang mthun par 'ga' zhig la rdo rje gur gyi 'khrid tshul/ 'ga' zhig la rdo rje rnal 'byor ma lta bu/ la lar dmar
'khrid/ la lar blo sbyong skor sogs du ma re gnang bas/ 'dren pa 'di zla ba gnyis gsum re zhabs pad bsten thub pa rnams kyi'ang / chos rnam grangs du ma re thob yod/ de
byung bas dam pa 'di'i zhabs la gtugs tshad gzhan dang mi 'dra ba'i mos gus dang ldan zhing / don tshang ba 'ba' zhig yong bas chos 'brel thob cing dad mos dang ldan pa
ni shin tu mang ba stod smad bar gsum ma khyab par med cing / 'phrin las zhal rgyun bzang po skyong ba'ang mtha' yas pas brjod kyis ga la ldang / 'on kyang gtso bor gyur
pa rnams brjod na/ rtse gdong nas khams gsum 'gro ba'i bla ma dpal sa skya pa 'jam dbyangs kun dga' bsod nams lhun grub/ de'i gcung thugs rje chen po 'jig rten dbang phyug
/dbon rin po che bdag chen byams pa bsod nams lhun grub sku mched gsum/ gdan sa chen por dpal sa skya pa rig sngags 'chang ba'i paNDi ta 'jam dbyangs kun dga' bsod nams/
sprul pa'i skyes mchog spyan snga tshul khrims 'bar ba'i sku'i rnam 'phrul gdon mi za ba rgyal sras kun dga' don grub rnams ni phar slob tshur slob kyi zhal slob yin la/
gzhan yang deng dus kyi kha'u snyan brgyud 'dzin pa kun gyi yang rtse bkra shis rtse'i mkhan po mkhyen rab dang mthu stobs kyi mnga' bdag rje dbon mgon po bsod nams mchog
ldan/ bka' brgyud chu bo gnyis 'dus kyi mnga' bdag sgam po rin po che phyag rdor nor bu/ thub bstan rnam rgyal gyi mkhan po mkhas mchog chos rnam rgyal/ de'i gdan sa mkhan
chen kong ston mkhas pa'i dbang po don grub dpal bzang / de'i gdan sa mdo sngags

rig gnas dang bcas pa'i mnga' bdag mkhan chen ngag dbang bstan pa'i rdo rje/ de'i gdan sa lung rigs smra ba bkra shis mtshan can/ gra tshang chen mo'i mkhan po kun spangs pa/
'phags sde mkhan po byams pa chos bzang / bye rdzing mkhan po byams pa chos rgyal mtshan/ bzang ldan mkhan po dge ba'i bshes gnyen byams pa lha dbang pa/ byang bdag po
kun dga' bsod nams grags pa/ thub bstan yangs can gyi mkhan po mkhas mchog dge ba'i bshes gnyen 'jam dbyangs chos bzang po/ /de'i gdan sa mkhan sangs rgyas rin chen mkhan
dkon cog bzang po/ /thub bstan lha chen mkhan po dge ba'i bshes gnyen mkhan rin chen rgyal mtshan rnam 'dren mchog gi thugs sras mkhas dbang mkhan bsam gtan rgya mtsho/
bya gshong mkhan po rje dpon bstan pa'i rgyal mtshan dang / da lta'i mkhan po rje dpon mang thos grags pa rnam rgyal/ chos 'khor lhun po'i mkhan po dge ba'i bshes gnyen
tshul khrims grags pa/ rje byams pa rab dga' ye shes dpal 'byor/ byams pa grags pa/ ya ga chos sdings mkhan po chos rje pad dang / dpal ldan bkra shis/ sle lung mkhan po
rje dpon sangs rgyas rab brtan/ lung byung mkhan po mdo sngags rgya mtsho'i mkhyen pa can rin po che mtha' yas pa/ rab smad kyi mkhan po byams pa bsod nams dngos grub/ thos
bsam gling gi mkhan po sangs rgyas shes rab/ thub bstan mkhan rin po che byams pa ngag dbang rnam rgyal sogs mkhan po'i tshogs mang po dang / rdo rje 'dzin pa chen po
glang phu nas chos rje 'jam dbyangs chos skyong dbang phyug /gling kha zur 'chad pa chos dpal 'byor/ sgrub sde dpon slob bsod nams blo gros zhi dgon gdan sa dkon cog lhun
grub/ srid gsum slob dpon drung rams pa chos dkar rnam rgyal/ dgon pa rdzong gi gdan sa byams pa ngag dbang dpal ldan rgyas sde slob

dpon rje dpon ngag dbang chos rgyan/ dkar khung slob dpon las chen bsod nams chos 'phel sogs slob dpon gyi rigs mtha' yas shing / mos pa tsam yon tan du byed pa'i zhal slob
kyi rigs ni bdag cag la sogs pa mtha' yas pas brjod par ga la langs/ de ltar slob brgyud rgyu skar gyi grangs las brgal ba dag gi yang slob nyid slob dang bcas pas 'dzin
ma'i ljongs kun tu thub pa'i bstan pa rin po che dri ma med pa ji srid srid mtha'i bar du 'phel zhing rgyas par mdzad pa'i bkra shis dang dge mtshan bsam gyis mi khyab pa
'byung ba ni nges pa yang dag pa'o/ 'dir 'bad dge tshogs byin rlabs bdud rtsi'i chus/ bdag dang ma gyur 'gro ba'i sdig sbyangs te/ /tshe ring bde skyid chos la longs spyod
cing / /rnam 'dren bla ma khyed dang mtshungs par shog /rgyus chung blo gros rmongs pa'i gar stabs kyis/ /'gal zlas nor 'khrul dbang 'khyams 'khyog po'i 'gros/ /ji snyed
mchis la mkhas rnams mi khrel zhing / /thog med sdig dang lhan cig mthol zhing bshags/ /tshogs gnyis thugs bskyed rlabs chen sngon song gi /zhing 'di'i thub bstan nyin
byed gsal ba la/ /mi mthun sgra gcan g.yul las rnam rgyal ba'i/ /pha rgod ngag dbang rje des bdag la srungs/ /deng nas byang chub snying po ma thob bar/ /mgon khyod zhabs
dang nam yang mi 'bral zhing / /gsung gi bdud rtsis rang gzhan smin grol te/ /don gnyis 'bad med lhun gyis grub par shog /thub bstan dri med bshad sgrub dbyar mtsho bzhin/
/ma gyur 'gro rnams bde skyid phun sum tshogs/ /tshe ring chos mthun yid bzhin 'grub pa dang / /dge legs rnam mkhyen bcu gsum sa thob shog /ces dpal ldan bla ma dam
pa rdo rje 'chang chen po ngag dbang chos kyi grags pa'i rnam thar byin rlabs kyi char rgyun dad pa'i dbyar mtsho rgyas byed ces bya ba 'di ni/ snga sor nas dam pa de nyid
rang la rnam thar zhig gnang

dgos tshul lan kha re zhus pas rnam thar 'di 'dra gsal drags pa shis rgyu rang mi yong gsung ba zhig byung bas rjes nas zhu ma spobs/ dus phyis gdan sa chen por sngags 'chang
thams cad mkhyen pa la 'bul ba lnga tshan zhig phul te dam pa 'di'i rnam thar zhig gnang dgos tshul zhus par/ 'dir gsung rtsom gzhan mang ba'i mi yong 'dug de 'dra cig
khyed rang gis byas pas yong mod phebs byung ba/ gsung de drang don nges don ci ltar kyang / bdag chen 'di deng dus kyi sa skya tshad kyi gtso bor bzhugs 'dug pas bka'i
gnang ba thob pa'i mos gus byas/ bdag dang skal ba mnyam pa'i dad chen kha re la'ang phan par sems te/ shar rgya mkhar rtser skyes shing rje btsun bla ma'i tshogs la mi phyed
pa'i dad ldan bya bral dge slong ngag dbang bsod nams rgyal mtshan gyis rgya gar 'phags pa'i lugs la nyi ma zhes pa chu lug gro bzhin zla ba'i tshes bcu bzhi rgyal ba
mus rab 'byams pa'i dus bzang khyad par can gyi tshes la mang mkhar bsam 'grub thub bstan bde ba can gyi dgon par bris pa dge legs mchog tu gyur cig /mangga laM/

